---
title: Podemos Hakkında Bilinmeyenler
description: >
 Podemos'un asıl başarısı, ülkesinin yakın geçmişindeki sokak hareketi deneyim birikimini doğru ve etkili bir şekilde parlamentarist mücadeleye katabilmiş olması. 
---

<link rel="alternate" type="application/rss+xml" href="{{ site.url }}/feed.xml" />
_Bu yazı ilk olarak 27 Şubat 2015'te [Bianet'te yayınlandı](https://bianet.org/bianet/biamag/162676-podemos-hakkinda-bilinmeyenler)._

---

SYRIZA'nın Yunanistan'da iktidara gelmesiyle gözler Avrupa'nın bir diğer borçlu
ülkesi İspanya’ya ve bu ülkenin yükselen sol partisi Podemos'a döndü. Ancak
Podemos hakkında yazılanların bazıları "İspanya'nın SYRIZA'sı" tanımının
ötesine geçemeyerek sığ kalıyor. Peki, İspanya'nın kendi şartlarında,
SYRIZA'dan çok farklı bir yoldan geçerek iktidara oynayan bu sol parti ortaya
çıkışında hangi stratejiyi benimsedi ve bu çerçevede başarısını nelere borçlu?


### Neden bir SYRIZA değil?

Bir koalisyon olarak 10 yıldan uzun bir tarihi olan SYRIZA ile Podemos'un
farkı, öncelikle kuruluş ve büyüme hızlarında görülüyor. Podemos'un temelleri,
Birleşik Sol Parti'nin (Izquierda Unida, IU) bileşenlerinden Troçkist,
Antikapitalist Sol'un (Izquierda Anticapitalista, IA) Avrupa Parlamentosu seçim
strateji bültenine dayanıyor. Bu [bülten][sizinti], öfkelilerin (Indignados) hissiyatını
yansıtan, merkez sağ Halk Partisi (Partido Popular, PP) ve merkez sol İspanya
Sosyalist İşçi Partisi (Partido Socialista Obrero Español, PSOE) çift partili
sisteminden kopuşu sağlayacak, medyatik yeni bir yüzün liderliğini yapacağı bir
seçim çalışmasını öngörüyordu.

Bültenin hemen ardından, 2014 yılının Ocak ayında “Mover ficha” (hamle yapmak)
manifestosuyla ortaya çıkan Podemos hareketi, ilk hedeflerini en az 50 bin imza
toplamak olarak belirledi ve bunu 24 saat içinde gerçekleştirdi. Bu olgu,
partinin neredeyse 4 ay içerisinde yüzde 8’lik bir oy potansiyeline sahip,
Avrupa Parlamenterli bir güç haline gelmesiyle birleştirildiğinde, Podemos’un
SYRIZA’dan ne kadar farklılaştığının diğer önemli bir örneği oluyor.

Podemos'un Avrupa Parlamentosu seçimlerini hedef almasının önemli bir
nedeninin, seçmenin bu seçimlere ilgisinin genel olarak düşük olması ve 2011
sonrası politize olmuş kitlelerin seçime kanalize edilerek belli bir başarı
kazanabilme ihtimali olduğu düşünülebilir. Podemos'un beklenmeyen bir başarı
ile çıktığı bu seçimler sonrası yapılan [anketler][anket] de gösteriyor ki, Podemos
seçmeninin önemli bir kısmı (yüzde 42,5) daha önce AP seçimlerinde oy
kullanmamış.

### Öncü seçmen kitlesi neden beyaz yakalı?

Podemos'u haberlere taşıyan seçim başarısının gerçek öznesi olan Podemos
seçmeni profiliyse aslında düşünülenden çok farklı. Avrupa Parlamentosu
seçimleri sonrasında yapılan aynı ankete göre, Podemos seçmeni çoğunlukla 35-50
yaş arası yurttaşlardan oluşuyor ve seçmenin çalışan oranı (yüzde 50) diğer
parti seçmenlerinden anlamlı bir şekilde ayrışmıyor. Ancak yükseköğretim mezunu
yüzdesi ile eğitim düzeyi İspanya ortalamasının üstünde olan bu seçmen kitlesi,
geçmiş seçimlerde de PSOE’yi tercih etmiş. Aslında genç işsizliğinde Avrupa'nın
en yüksek oranlarına sahip olan İspanya için bu veri şaşırtıcı. Kemer sıkma
politikası karşıtı sol bir partinin, genç işsiz nüfus yerine, orta yaşlı
eğitimli çalışan nüfustan geniş destek alması çelişkili gibi görünüyor. Ancak
bu nüfusun “çalışan” olmasının ne anlama geldiği, anket verileri içerisinde
detaylandırılmamış. Bu noktada Podemos'un söylemsel hedefinin prekaryalaşmış
beyaz yakalılar olduğunun da altını çizmek gerek. Post-endüstriyel sektörlerin
baskın hale geldiği küresel ekonominin yaşadığı krizin, beyaz yakalı
çalışanlarını da güvencesizleştirerek prekaryalaştırdığı bir gerçek.

Bunun en sembolik örneği, Podemos'un kendi Avrupa Parlamenterlerinden Lola
Sánchez. Seçim öncesinde hayatını kazanmak için Cartegena şehrinde bir
restoranda garson olarak çalışan Sánchez, siyaset bilimi ve sosyoloji çift
diplomasına sahip. Adaylık basın toplantısında yaptığı konuşmada, restoranına
gelen yerel bir politikacının durumuna şaşırmasını, "Ismarladığı cin toniği
kafasına mı atsam, iltifatına teşekkür mü etsem bilemedim. (...) Ülkenin
gerçeklerinden bihaberler" tespitiyle açıklayan Sánchez, Podemos'un sembolik
güçlerinden önemli bir kanalı örneklendiriyor. Kısacası, küresel kriz içinde
Podemos'un 2014 oylarının kültürel sermayesi yüksek olan kesimlerden gelmiş
olması, işçi sınıfının oylarını almadıkları anlamına gelmiyor. Aksine
İspanya'nın emek piyasasının krizine, doğru bir şekilde hitap ettiklerini
gösteriyor.

Alışıldık politize sosyalist ve devrimci hedef kitlenin dışına çıkarak, ana
akımı bu harekete eklemlemenin en önemli handikaplarından biri, Podemos’un
İspanya'nın radikal sokak hareketlerini projesine ne kadar dâhil edebildiği.
Ancak bu konuyu konuşabilmek için önce Podemos'un söylemsel stratejisini
anlamak gerekiyor.

### Neden radikal sol bir parti değil?

Her ne kadar Podemos seçmeni çoğu zaman kendisini sol olarak tanımlasa da parti
kendisini sağ ya da sol bir parti olarak ifade etmekten uzak duruyor. Bu diskur
PP ve PSOE’li çift parti sisteminden kopuşu simgelese de Podemos bilinçli
olarak sınıf siyaseti söyleminden uzak duruyor.

Bu söylemin ana nesnelerinden biri "kast" göstereni. Sınıfsal diskurun
ezen/ezilen, burjuva/proleter sembollerinin söylemsel cephanesini tükettiğini
düşünen Podemos çekirdek kadrosu, Avrupa'nın içinde bulunduğu troyka güdümlü
kemer sıkma politikalarına karşı farklı bir çatışmayı kullanıyor. "Kast"
ifadesi tam olarak son dönemde borç ve yolsuzluk skandallarıyla çırpınan Avrupa
demokrasilerinin politikacı ve bankacılarının aynı insan kaynağı havuzundan
gelmelerine işaret ediyor. İspanya'daki Partido Popular iktidarının şu anki
Ekonomi Bakanı Luis de Guindos'un 2006'dan 2008’deki iflasına kadar Lehman
Brothers Avrupa’nın danışmanlığını ve şirketin İspanya’daki bankasının
yöneticiliğini yapmış olması bunun en güncel ve görünür örneği.

Podemos’un kast söylemi sadece söylemsel boyutta sol siyasetten uzaklaşmıyor,
aynı zamanda siyaset olarak da partinin eksenini kaydırıyor. [Elif Görgü’nün çok
iyi anlattığı][egorgu] bu kaymaya bir başka örnek ise Madrid İl Sekreteri Jesús
Montero’nun “bütün patronlar kast değildir, bazıları sosyal refaha katkıda
bulunur” yorumuydu. Bu sözüyle kastettiği Santander bankasının sahiplerinden
Ana Botín’in, Montero’nun açıklamasından önce, İspanya’nın ekonomik büyümesini
kastederek “Podemos ile amaçlarımız ortak” açıklaması yapması ise Montero’nun
ifadesinin bir dil sürçmesi olmadığını gösterir nitelikte.

Kısacası bilinçli ve planlı olarak söylemlerini iktidar olmak üzerine
tasarlayan Podemos’un radikal sol bir partiden çok popülist ve hatta yer yer
pragmatist halkçı bir parti olduğunu söylemek daha doğru olur.  Ancak "Kast"ın
karşısına "gente normal"i (normal halk) koyan İglesias'ın bu söylemsel
başarısının ardındaki tek etkenin kullanılan semboller olmadığını anlayabilmek
için partinin medya stratejisi tarihçesine bir gözatmak gerek.

### Podemos’un "tek adam" kültü

Podemos’un düzen partisi seçmenine hitap edebilmesinin en önemli nedeninin,
partinin şu anki genel sekreteri Pablo İglesias ve onun medya görünürlüğü
olduğu bilinen bir gerçek. Ancak bu duruma gelmiş olmanın hikâyesiyse değişen
teknolojik şartların, politikaya nasıl güçlü bir şekilde etki edebildiğiyle
doğrudan bağlantılı.

Madrid Computense Üniversitesi’nin genç akademisyenleri, Pablo İglesias ve
-yine Podemos'un çekirdek kadrosundan- Juan Carlos Monedero'nun medyaya
girişleri, 18 Kasım 2010 tarihinde internette yayınlanan La Tuerka isimli
politik tartışma programına dayanıyor. Madrid'in yerel kanallarından Tele K
tarafından hazırlanan bu yayın, kısa sürede internet aracılığıyla üne
kavuşarak, geniş kitlelere erişmeye başladı. Özellikle İspanya'nın “gezisi”
denilebilecek, Occupy Wall Street'in de öncülü 15M hareketinin, 2011 yılının 15
Mayıs'ında gerçekleştiği düşünülürse, La Tuerka'nın ne kadar önemli bir zamanda
yayına başladığı anlaşılıyor. Ancak İglesias'ın asıl sembolik gücü, bu
popülerliğinin ardından davet edildiği ana akım televizyon tartışma
programlarında, iktidar destekçileri ve sağcılara karşı verdiği soğukkanlı
söylemsel mücadelede yatıyor.

Televizyonda "(kemer sıkmaktan) başka alternatif yok" ekonomistlerine karşı
verdiği her yalın ve akla yatkın savunma, sosyal medyada viral olarak yayılma
imkânı buluyor. Avrupa Parlamentosu seçimleri öncesinde Madrid merkezli önemli
televizyon kanalı La Sexta'ya kadar uzanan rotası için de bu geçerliyken, şu an
dahi televizyon analistleri İglesias’la polemiğe girmeye devam ederek
İglesias'ın viral popülerliğini sürdürmesini sağlıyor.

Podemos'un görünürlüğü ve popülerliğinin temelini sağlamlaştıran bu çatışma
platformu, doğal olarak bireyleri siyasi konuların önüne çıkarıyor. Dolayısıyla
bu, Podemos'un da politik örgütsel yapısını bu kişi kültüne bağımlı kılıyor. Bu
olgu sadece İglesias özelinde değil, Monedero ve diğer bir genç akademisyen
olan Iñigo Errejon'un da karşılaştığı ana akım medya ithamları ve saldırıları
vesilesiyle de gerçekleşiyor ve gerçekleşmeye hâlâ devam ediyor.

Bir yandan Podemos çekirdeğinin görünürlüğünün ve popülaritesinin artması, öte
yandan da partinin hızla kurulması ve beklenilmeyecek düzeyde büyümesi,
partinin de merkeziyetçi olarak yapılanmasına sebep oldu. IA'nın öncül bülteni
ve Mover Ficha manifestosu, Podemos’u 15M'nin mirasçısı olarak kabul etse de,
şu an Podemos kadrolarının da açıkça ifade ettiği, partinin merkeziyetçi ve
hiyerarşik olarak örgütlenmiş olduğu. Karar alma mekanizmaları bir taraftan
circulos (daireler) konseyleri aracılığıyla olurken diğer taraftan partinin ana
karar alma mekanizması İglesias'ın genel sekreterliğini yaptığı Vatandaş
Konseyi’nin (Consejo Ciutadania) elinde. Bu olgu 15M’nin ve uzantısı olan
hareketlerin lidersiz ve adem-i merkeziyetçi yapısıyla uyumlu gözükmemekte.

Aslında, partinin örgütlenme şeması demokratik bir şekilde, internet
oylamasının da mümkün olduğu, yüksek katılımlı bir vatandaş meclisi (Asamblea
ciudadana) seçimiyle yapılmıştı. Ancak İglesias'ın önerdiği merkezî/hiyerarşik
örgütlenme yüzde 80’den fazla bir oyla, yatay örgütlenmeci Sumando Podemos
önerisini geçerek kabul edilmişti. Sumando Podemos önerisinin kabul
edilmemesiyse, önerinin mimarlarından Pablo Echenique'nin dâhil olduğu
Antikapitalist Sol grubunun Podemos projesinde artık hiç de baskın olmadığının
bir göstergesi oldu.

Ancak altını çizmek gerekiyor: Podemos'un merkez komitesi denilebilecek
Vatandaş Konseyi’nin yapısının, İspanya'nın sistem partilerinin yapılarından
fersah fersah daha demokratik olacağını Pablo Echenique kendisi, daha Vatandaş
Meclisi toplanmadan söylemişti. Bu demokratik örgütlülüğün en önemli unsurları
da, yeni teknolojiler ve onların getirdiği özgün karar alma mekanizmaları.

### Siyasette yeni bir güç unsuru: Tekno-politika

Hızla büyümüş kendine ait bir sub-redditi bulunan Podemos, parti
sempatizanlarıyla ve üyeleriyle arasındaki bağlantıyı bu şekilde sağlıyor.
Diğer yandan redditin “oylama” yapısı sayesinde herhangi bir konudaki favori
fikrin ne olduğu kolayca ortaya çıkmış oluyor ve en popüler cevap otomatik
olarak oylanmış oluyor. Bu oylanan kararlar da parti yönetimi tarafından
benimsenerek hemen işlerliğe geçiriliyor.

İspanya'nın sokak örgütlenmelerinin etkili bir hareket için dijital medyayı
kullanmaları bir ilk değil. 15M sokak hareketleri ve meydan işgalleri
sırasında, aktivistler sosyal medya ve internetin tüm avantajlarını kullanarak
bu ilişkiyi kurdular. Ancak meydan işgallerinin sonlanmasının ardından ortaya
çıkan en önemli sorulardan biri, yeni teknolojilerin nasıl farklı bir
demokratik katılım şeklini ortaya çıkaracağıydı.

Podemos, şu an için bu soruya önemli bir cevap olmuş gibi görünüyor. Özellikle
de -İspanya'daki en yüksek katılımla gerçekleşen- internet üzerinden oylamaya
olanak sağlayan “Vatandaş Meclisi” düşünüldüğünde. Podemos’un özellikle bu
konuda 15M ve sonrasındaki aktivizm birikiminin bir devamı olduğu
söylenilebilir. Daha ilk aylarından Podemos'a desteğini açıklamış olan X
Partisi (Partido X), yeni politik katılım teknolojilerini geliştirmesinin
yanında, encrypt edilmiş (şifrelenmiş) e-posta sistemleriyle Wikileaks benzeri
bir sızdırma hizmeti sunuyor. Bu girişimleri sayesinde, İspanya'nın son 3 ayını
işgal eden [karşılıksız kredi kartı (Tarjeta Black) skandalı][tblack] ortaya
çıkmıştı.

Podemos'a yönelik Türkiye'deki yoğun ilgiye ve nedenine geri dönersek; bütün
farklılıklarının ötesinde, Podemos'un SYRIZA ile olan en önemli benzerliği
ekonomik programı. Ekonomi profesörleri Vicenç Navarro ve Juan Torres López
tarafından yazılan ekonomi programı en temelde kemer sıkma politikaları
karşıtı. Ayrıca bu program -daha önceden ilan edilen radikal değişikliklerin
tümünü barındırmasa da- nihai olarak sermayenin geniş kitlelere dağıtılmasını
sağlayacak, 21’inci yüzyıla uygun, [ekolojik Keynesçi][keyneysian] bir 
politikayı öneriyor.

Kısacası medyatik olarak güçlü ve örgüt yapısı merkezî Podemos'un kemer sıkma
karşıtlığı, anketlerdeki başarısının sebeplerinden sadece biri. Partinin asıl
başarısı ise ülkesinin yakın geçmişindeki sokak hareketi deneyim birikimini
doğru ve etkili bir şekilde parlamentarist mücadeleye katabilmiş olması. Olası
bir Podemos iktidarının Avrupa ölçeğinde yaratacağı sarsıntı, SYRIZA'dan sonra
zincire yeni yeni halkaların eklenmesine yol açacak mı göreceğiz. Ancak bu
olasılığın öncesinde, Podemos’un önündeki bir sonraki sınav, bu yıl
gerçekleşecek olan otonomi (eyalet) seçimleri olacak.

[anket]: https://blogs.elpais.com/metroscopia/2014/06/elecciones-europeas-el-fenomeno-podemos.html
[sanchez]: https://www.youtube.com/watch?v=B2_Ne3KEcFU
[sizinti]: http://www.zonaizquierda.org/X_docs/_CONTENIDOS/Podemos.pdf
[keynesian]: https://www.theguardian.com/sustainable-business/2015/jan/15/spain-podemos-should-further
[tblack]: http://www.milliyet.com.tr/ispanya-da-kredi-karti-skandali/ekonomi/detay/1951676/default.htm
[egorgu]: https://www.evrensel.net/haber/104847/nereye-kadar-podemos
